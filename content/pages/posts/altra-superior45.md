---
title: Rychlá kroska Altra Superior 4.5
excerpt: >-
  Americká značka Altra u nás zatím patří k méně známým, ale začíná si získávat pozornost běžců i vyznavačů dálkových pochodů. Hlavně mezi horskými a ultra běžci je Altra spojená se zvučnými jmény a jejich reklamní bannery najdete na těch největších trailových závodech v Americe i jinde po světě. Značka se proslavila hlavně specifickou konstrukcí bot s nulovým dropem a velkoryse pojatou přední částí boty, kde je dostatek prostoru pro prsty a jejich přirozenou práci.
date: '2021-05-09'
thumb_img_path: /images/altraSuperior45/2.jpg
thumb_img_alt: A man standing on a rock cliff overlooking a river
content_img_path: /images/altraSuperior45/2.jpg
seo:
  title: Rychlá kroska Altra Superior 4.5
  description: >-
    Hiking refers to difficult walking through dense forest, undergrowth, or
    bushes.
  extra:
    - name: 'og:type'
      value: article
      keyName: property
    - name: 'og:title'
      value: Rychlá kroska Altra Superior 4.5
      keyName: property
    - name: 'og:description'
      value: >-
        Hiking refers to difficult walking through dense forest, undergrowth, or
        bushes.
      keyName: property
    - name: 'og:image'
      value: /images/altraSuperior45/2.jpg
      keyName: property
      relativeUrl: true
    - name: 'twitter:card'
      value: summary_large_image
    - name: 'twitter:title'
      value: Rychlá kroska Altra Superior 4.5
    - name: 'twitter:description'
      value: >-
        Hiking refers to difficult walking through dense forest, undergrowth, or
        bushes.
    - name: 'twitter:image'
      value: /images/altraSuperior45/2.jpg
      relativeUrl: true
layout: post
---

Altra je i v našich luzích, hájích a hlavně trailech známá tím, že jejich boty mají širokou přední část, nulový drop a často i minimalistický přístup ke konstrukci boty. Altra Superior 4.5 je z celé trailové řady Altra nejméně tlumený model určený na kratší běhy v terénu. Výška tlumící vrstvy je relativně nízkých 21mm což je velmi podobné závodnímu silničnímu modelu Altra Escalante Racer. Takže Superior 4.5 je vlastně taková závodní raketa do terénu. A přesně z toho vycházejí její vlastnosti. Je lehká, dobře čte terén, bezpečně drží chodidlo a na většině druhů povrchu nabídne dobrou přilnavost a jistý odraz. Trochu překvapivě nabízí Superior 4.5 i relativně pohodlné tlumení, takže se nemusíte bát vzít tuhle botu ani na poněkud delší trasy.

<hr />

![](/images/altraSuperior45/3.jpg)

<hr />

### Svršek

Altra Superior 4.5 má oproti předchozímu modelu této řady přepracovaný svršek v několika zásadních bodech. První, čeho si asi běžec všimne, je měkká konstrukce paty. Oproti předchozí řadě vynechala Altra plastovou výztuž z konstrukce paty a ta se teď daleko lépe přizpůsobí tvaru vašeho chodidla. Pocitově je to velmi příjemné a při běhu jsem neměl žádné otlaky ani oděrky a pata v botě drží velmi dobře i v technických pasážích. 
Další změna na svršku boty je nový materiál, který by měl být odolnější proti odření a opotřebení. S Altra Superior 4.5 jsem v docela drsných podmínkách končící zimy naběhal skoro 400 km a nijak jsem je nešetřil. Svršek zatím drží velmi dobře a nejsou na něm vidět známky opotřebení ani v ohybech přední části, které obvykle trpí nejvíc. Jediné, co se trochu porouchalo jsou tištěné linky na přední části boty, které začaly praskat snad už během prvního týdne. Prasklinky v nich jsou nepatrné a na funkci to zdá se nemá žádný vliv, takže je to spíš kosmetická záležitost.
Přední část boty je proti předchozí verzi pocitově užší, ale stále nabízí velkorysí prostor pro prsty a jejich přirozenou práci. Navíc mám pocit, že bota lépe drží chodidlo a ani v prudších zatáčkách nebo technických pasážích v nich noha nejezdí a neklouže.
Velmi pěkně je zpracovaný i jazyk, který je na jedné straně spojený se svrškem a na druhé straně je volný. Jazyk se nijak neroluje a poskytuje dobrou ochranu proti otlakům od šněrování. 
A poslední věc k novému svršku - vypadá fakt dobře. Hodnocení vzhledu boty je vždycky subjektivní, ale za sebe můžu říct, že pro mě jsou Superior 4.5 jasně nejhezčí boty z celé modelové řady Altra a nejradši bych v nich chodil i do práce.

<hr />

![](/images/altraSuperior45/4.jpg)

<hr />

### Podešev a tlumení

O pohodlnou jízdu a tlumení se stará materiál Quantic a dělá to opravdu dobře. Na první obutí je bota příjemně měkká a pohodlná, ale rozhodně ne “bačkorovitá”. Myslím, že Altra velmi dobře trefila poměr pohodlného tlumení a responzivního odrazu, jaký očekávám od rychlé boty. Pro běžce zvyklé na nulový drop, s dobrou technikou běhu a došlapem na střed chodidla je konstrukce Superior 4.5 jako dělaná. Běžci se silným dopadem na patu si budou případně na nulový drop muset postupně a pomalu zvykat.
Tlumící vrsvta sama o sobě poskytuje jen základní ochranu proti ostrým kamenům a jiným zákeřnostem, které trail chystá na nic netušící běžce. Pokud chcete vyrazit na kamenité stezky, má pro vás Altra Superior 4.5 připravené samostatné vložky stone guard, které šoupnete pod vnitřní stélku. Sone guard jsou tenké, pružné, plastové desky, které kopírují tvar boty a mají vás chránit před kameny, kořeny a asi i šlápnutím na ježka. Jde jim to celkem dobře, i když se přiznám, že jsem je do bot dal jen dvakrát a to čistě pro účely testování. Běhám obvykle po lesních pěšinách a cestách a tam tuhle přídavnou ochranu nepotřebuju. Takže raději ušetřím nějaké ty gramy a stone guard nechávám doma.

### Podrážka

Altra Superior 4.5 je rychlá bota do terénu a odpovídá tomu i konstrukce podrážky. Použitý materiál Maxtrac má dobrý poměr přilnavosti a trvanlivosti. Je dost měkký na to, aby dobře držel i na mokrém povrchu a přitom dost houževnatý na to, aby vám nemizel před očima, když náhodou potřebujete přeběhnout po asfaltu. Vzorek Superior 4.5 není nijak zvlášť hluboký a pokud se chystáte do hodně blátivého terénu nebo na sníh, počítejte s tím, že se můžete docela pěkně sklouznout. Ale pro většinu běžného terénního běhání je tahle podrážka naprosto jistá jak v odrazu, tak v držení stopy a neměl jsem s ní problémy ani v lese ani na šotolině. Při přebězích na asfaltu se podrážka taky chová velmi dobře a v Superior 4.5 v pohodě zvládnete i delší asfaltové úseky, když bude potřeba.
Materiál Maxtrac má velmi dobrou životnost a ani po skoro 400 km nejeví podrážka větší opotřebení. Řekl bych, že celkem v pohodě vydrží nějakých 1000 km a nejspíš i více, ale na téhle hranici už to nejspíš bude trochu horší s tlumící vrstvou, která se po takovém objemu samozřejmě sešlápne. 

<hr />

![](/images/altraSuperior45/1.jpg)

<hr />

### Osobní zkušenost

Na Altra Superior 4.5 jsem se hodně těšil, protože už předchozí řady tohoto modelu patřily mezi moje oblíbené boty. A po pár stovkách kilometrů můžu říct, že Superior 4.5 je podle mého zatím nejlepším zástupcem této řady. Bota je lehoučká, dostatečně prostorná, pohodlná a dobře tlumená a přitom agilní a s velmi dobrou podporou odrazu. Model Superior je určený spíš na kratší běhy, ale z vlastní zkušenosti můžu říct, že běžci s dobrou technikou se nemusí bát vzít je ani na delší běhy. Sám jsem v nich naběhal přes 300 km za první měsíc a v pohodě se mnou zvládly i běhy v délce kolem 40km, aniž bych měl pocit nějakého nepohodlí nebo otlučených chodidel, jak tomu bývá u rychlých modelů jiných značek. Jediné, kde je potřeba si dávat pozor je nulový drop. Pro běžce, kteří na nulový sklon mezi patou a špičkou nejsou zvyklí, platí jasné pravidlo - zvykejte si pomalu a střídejte nulový drop s jinými botami s pozitivním dropem. Jinak riskujete přetížení lýtek a achilovek a to by byla škoda, protože běhání v Altra Superior 4.5 je hodně zábavné.