---
title: Závodíme a soutěžíme virtuálně
excerpt: >-
  Když chce člověk závodit, přihlásí se na závod a jde závodit. Tedy tak tomu
  aspoň bývalo v dobách, kdy nebylo všechno pod PSA. Jaké možnosti závodit má
  člověk teď? Pojďme se projít světem aplikací a způsobů, jak vás mohou
  motivovat k ještě lepším výkonům.
date: '2021-04-09'
thumb_img_path: images/virtualni-zavody/2.jpg
thumb_img_alt: A man standing on a rock cliff overlooking a river
content_img_path: images/virtualni-zavody/2.jpg
hide_header: true
seo:
  title: Virtuální závody, soutěže a výzvy
  description: >-
    Hiking refers to difficult walking through dense forest, undergrowth, or
    bushes.
  extra:
    - name: 'og:type'
      value: article
      keyName: property
    - name: 'og:title'
      value: Virtuální závody, soutěže a výzvy
      keyName: property
    - name: 'og:description'
      value: >-
        Hiking refers to difficult walking through dense forest, undergrowth, or
        bushes.
      keyName: property
    - name: 'og:image'
      value: images/virtualni-zavody/2.jpg
      keyName: property
      relativeUrl: true
    - name: 'twitter:card'
      value: summary_large_image
    - name: 'twitter:title'
      value: Virtuální závody, soutěže a výzvy
    - name: 'twitter:description'
      value: >-
        Hiking refers to difficult walking through dense forest, undergrowth, or
        bushes.
    - name: 'twitter:image'
      value: images/virtualni-zavody/2.jpg
      relativeUrl: true
layout: post
---

## Strava
Strava je aktuálně jednou z nejpopulárnějších platforem nejen u nás, ale i ve světě. Když není váš trénink na Stravě, jako by se to nestalo. Strava nabízí několik možností, jak virtuálně závodit, hecovat se s kamarády nebo poměřit síly ve výzvách pro sportovce z celého světa. Občas dokonce můžete něco vyhrát, nebo aspoň získat slevu na produkty obchodních partnerů. Strava je v základní verzi zdarma, ale některé funkce jsou dostupné pouze v placených verzích. 
Segmenty. Segmenty jsou dobrá motivace, ale pozor, ať se z nich nestane posedlost. Segmenty může vyznačit běžný uživatel Strava a vytvořit tak otevřenou, dlouhodobou soutěž pro všechny ostatní uživatele. Segmenty jsou samozřejmě svázané s konkrétní lokalitou a úsekem, ale některé z nich se staly legendami a lovci segmentů (korunek) za nimi neváhají cestovat. Proběhnutí segmentu vidíte ve vyhodnocení vaší aktivity. Zároveň ihned vidíte, jak si váš aktuální výkon stojí ve srovnání s ostatními, nebo s vašimi předchozími pokusy na segmentu. Nad segmenty si můžete nastavit osobní cíle, kde je možné stanovit čas, na který se chcete dostat a termín, do kdy tak hodláte učinit. A pak už to stačí jen zveřejnit na sociální sítě, ať je to veřejný závazek, za který vám kámoši koupí pivo (u okýnka), nebo naopak budou dlouho kopat do zadele, pokud ho nesplníte. Svůj výkon na segmentu můžete srovnávat v rámci různých kategorií, například podle pohlaví, věkové nebo váhové skupiny, v rámci okruhu přátel nebo klubů. Také si můžete prohlédnout nejlepší výkony za celou historii segmentu nebo třeba jen v aktuálním roce. A pokud už jste na segmentu běželi vícekrát, můžete se podívat na přehledný graf jednotlivých pokusů a vyhodnotit, kdy jste na daném úseku běželi dobře a kdy to byl slabší výkon. Segmenty tak můžete snadno využít i jako testovací úsek, na kterém si pravidelně ověříte svojí aktuální formu a její vývoj v čase. Strava vás na začátek a konec segmentu dokáže upozornit v průběhu tréninku a nezapomene přihodit motivační údaj o tom, jaký je váš aktuální nejlepší čas, nebo že současný rekord úseku drží některý z vašich přátel. Stačí špetka soutěživosti a tohle pípnutí hodinek nebo telefonu vás dokáže pěkně vyhecovat. A to může být i nebezpečná posedlost, která z každého tréninku udělá tak trochu závod.

<hr />

![](/images/virtualni-zavody/1.jpg)

<hr />

**Výzvy** Strava vám dokáže nabídnout kratší i delší výzvy napříč širokým spektrem aktivit. Některé výzvy jsou přímo součástí Strava a některé jsou připravené s partnery a jde v podstatě o promo akce, často spojené se získáním virtuálního odznáčku a slevy na nákup, zařazení do slosování o ceny nebo třeba možnosti nákupu limitované edice. Vybrat si výzvu, ke které se připojíte je snadné a můžete si vybrat třeba podle sportu nebo podle toho, jestli se měří vzdálenost, trvání aktivity, nebo počet aktivit za dané období. Pokud se připojíte k výzvě, můžete průběžně sledovat váš pokrok a zároveň srovnání s ostatními. 

<hr />

![](/images/virtualni-zavody/2.jpg)

<hr />

**Osobní cíle**. Můžete si nastavit týdenní a roční cíl pro jednotlivé druhy sportu. Cíle mohou být jak doba strávená danou aktivitou nebo počet kilometrů. V základním přehledu pak vidíte průběžné plnění týdenních i ročních cílů a jejich splnění se ostatním ukazuje jako poznámka u vaší aktivity. I taková drobnost může být celkem motivující. Hlavně před koncem roku, kdy vidíte, že do splnění cíle zbývá málo času, se dokážete hecnout a dotáhnout těch pár (set) kilometrů, ať je důvod k chlubení na fejsu, že ano.

<hr />

![](/images/virtualni-zavody/3.jpg)

<hr />

**Kluby**. Zatímco výzvy a virtuální závody mohou zakládat jen partneři a samotná Strava, klub si může založit kdokoliv. Zakladatel pak může nastavit, jestli je klub otevřený pro všechny, nebo jen pro zvané. Do otevřených klubů se může přidat kdokoliv, do soukromých pak jen lidé s pozvánkou nebo ti, kteří požádají o vstup a které potvrdí administrátor. V rámci klubu pak běží průběžné tabulky, kde se srovnávají statistiky za aktuální týden a také první tři pozice za týden minulý. Sledované atributy je možné nastavit v administraci klubu a obvykle to bývá například vzdálenost, doba strávená aktivitou, nastoupané metry nebo nejdelší aktivita. U aktuálního týdne vidíte hned v přehledu vaší současnou pozici v žebříčku. 


**Virtuální závody** - virtuální závody dělá Strava opět ve spolupráci s partnery. Najdete je ve stejné sekci jako výzvy a že jde o virtuální závod obvykle poznáte podle názvu a taky podle toho, že je potřeba se registrovat. Registrace vás obvykle přesune na stránky závod, kde se dozvíte podmínky, cenu a případné odměny za registraci a dokončení závodu. Ceny nejsou úplně nízké a třeba za virtuální půlmaraton v New Yorku zaplatíte $100. Ale najdou se i virtuální závody, kde je registrace zdarma nebo za dobrovolný příspěvek na dobročinné účely. Pokud se registrujete a zaplatíte startovné, stačí v daném časovém období zaběhnout třeba ten zmiňovaný půlmaraton na vaší oblíbené trati a záznam uložit na Strava. Záznam je potřeba označit jako “race” závod a tím se započítá do oficiálního pořadí. Některé závody nemožní zařadit aktivitu, kterou jste zaběhli na páse nebo záznam, který jste vytvořili manuálně. Virtuálních závodů nebývá v nabídce příliš, ale vyplatí se je sledovat, protože občas můžete získat nejen dobrý zážitek, ale i zajímavé ceny, slevy nebo přispět na dobrý projekt. Škoda jen, že drtivá většina virtuálních závodů je pořádaná americkými partnery a směřuje na tamní běžecký trh. Přihlásit se samozřejmě může kdokoliv, ale našince by určitě více zahřálo u srdéčka, kdyby mohl podpořit naše místní projekty.


## RunKeeper (Asics)
Pokud jste si oblíbili aplikaci **RunKeeper**, můžete si zkusit nastavit osobní cíle nebo se připojit k virtuálním výzvám a závodům. Všechny tři možnosti mohou být dobrá motivace k pohybu i záminka k přátelskému hecování s kamarády nebo kolegy na home office. RunKeeper vám také umožní vytvořit si vlastní běžeckou skupinu nebo se přidat k nějaké existující. Snadno si tak můžete vytvořit běžecký klub kolegů z práce nebo třeba klub sportujících maminek s kočárky.
Osobní cíle si nastavíte snadno přímo v aplikaci a průběžně můžete sledovat jejich plnění. Můžete si vybrat, jestli se váš cíl bude týkat nejdelší aktivity, úbytku hmotnosti, dokončení nějakého závodu, nasbírání celkové vzdálenosti nebo frekvence tréninků. Takže pokud jste třeba na začátku své běžecké dráhy a máte problém donutit se vyběhnout aspoň třikrát do týdne, stačí si nastavit cíl a RunKeeper za vás pohlídá, jak ho plníte. A jestli je vašim cílem zaběhnout třeba 5 kilometrů, můžete si samozřejmě nastavit cíl, ale taky využít tréninkový program přímo v aplikaci. A to by v tom byl PES, aby se vám to nepovedlo.
Virtuální výzvy si snadno najdete v příslušné sekci aplikace a můžete si vybrat z relativně pestré a pravidelně aktualizované nabídky. Některé výzvy jsou zdarma a některé vyžadují registraci. Jako obvykle je dobré si uvědomit, že výzvy mohou být pořádané ve spolupráci s obchodními partnery a vaše registrace obvykle zahrnuje souhlas se zasíláním marketingových sdělení.Každopádně jako motivační prvek fungují virtuální výzvy skvěle a hlavně ve chvíli, kdy máte na RunKeeper kamarády, se kterýma se můžete poměřovat a předhánět.
Virtuální závody vám dovolí zapojit se do startovního pole běžců z celého světa a obvykle taky podpořit dobrou věc. Závody vyžadují registraci a obvykle také startovní poplatek nebo aspoň dobrovolný příspěvek na charitu nebo projekt vybraný organizátorem. Za startovné pak obvykle získáte virtuální nebo opravdovou medaili, slevy na zboží sponzorů, přístupy na on-line služby a nebo třeba možnost vyhrát cestu na skutečné závody. Jen teda není jisté, že vás tam PES pustí.

## Map My Run
**MapMyRun** má obdobné možnosti jako Strava nebo RunKeeper a je to vlastně hlavně o tom, jakou aplikaci preferujete a kde máte kamarády. A tak i v Map My Run najdete možnost nastavit si osobní cíle, připojit se k výzvě nebo tréninkovému plánu. Výzvy jsou otevřené pro všechny a oproti některým jiným aplikacím máte v Map My Run i možnost vytvářet si vlastní výzvy, do kterých pozvete kamarády.

Vytvořit výzvu je snadné a záleží jen na vás, co bude předmětem ke splnění. Můžete si vybrat, jestli vyhraje ten, kdo bude mít nejvíce aktivit, nejdelší vzdálenost, nejvíce spálených kalorií nebo nejdelší dobu strávenou tréninkem. Nastavíte si dobu trvání výzvy a pak už jen stačí pozvat kamarády a můžete se poměřovat.

## Garmin, Fitbit, Polar, Suunto a další
Aplikace výrobců chytrých hodinek a sporttesterů do svých aplikací často zařazují prvky soutěživosti, výzev a virtuálních závodů. Dobře si pamatuju, jak obyčejné počítání kroků a jejich zobrazení na žebříčku s kamarády přivedlo pár lidí k běhání. Funguje to jednoduše. Třeba **Garmin** sleduje, kolik kroků za den uděláte a dovolí vám nastavit si i denní cíl. Jenže tím to nekončí. Cíl se vám může dynamicky měnit v závislosti na tom, jak se vám ho daří plnit a překračovat. A zároveň vás Garmin v aplikaci automaticky zahrnuje do týdenních výzev podle toho, do jaké “krokové” kategorie spadáte. V podstatě náhodně se tak ocitnete ve skupince lidí, které neznáte, ale které okamžitě chcete porazit v tom, kolik kroků za den uděláte. Obvykle netrvá dlouho a zjistíte, že obyčejné chození nestačí a je potřeba občas popoběhnout, abyste se dostali na přední příčky. A najednou běháte tu 5 jinde 10 kilometrů a Garmin vás hecuje dál. A pokud mají Garmin i vaši kamarádi, vidíte automaticky, kolik za den nachodili, nebo naběhali oni a už se nám tu rodí takové to pěkné, přátelské hecování.

<hr />

![](/images/virtualni-zavody/6.jpg)

<hr />

V aplikacích výrobců hodinek (a nejen tam) také často najdete sbírání odznáčků - badges. Jde o virtuální nálepky, nebo jednoduše obrázky, které si po splnění úkolu nebo výzvy přidáte na svůj profil. Podmínky pro získání odznáčku jsou opravdu různorodé a někdy se ani nenadřete a jindy jde skoro o život. Garmin vám občas dá nějaký ten odznáček za to, že prostě vyběhnete nebo zaznamenáte jinou aktivitu v určitý den - třeba na čínský nový rok jste si mohli zasloužit odznáček vola. Tedy roku vola. A buďme rádi, že ne netopýra, že. Za to na odznáček Insanity si musíte dát rovnou 100 mílový běh na jeden zátah. Myslím, že moc pionýrů s tímhle odznáčkem na košili jen tak nepotkáte.

<hr />

![](/images/virtualni-zavody/7.jpg)

<hr />


## EPP
Aplikace **EPP pomahejpohybem.cz** není tak docela zaměřená na výzvy a závody, ale za to ti umožní dát aktivitám trochu hlubší smysl. Za celým projektem stojí skupina ČEZ a aplikace je vlastně taková směnárna, kde se tvoje dřina, pot a slzy (přesně tak to máme v tréninku rádi) mění na skutečné peníze, které pomáhají na vybraných projektech. A skvělé na tom je, že si můžeš vybrat projekt, který podpoříš. Jejich nabídka je relativně široká a pravidelně aktualizovaná, takže můžeš podpořit seniory, juniory nebo zvířátka a nebo třeba rekonstrukci některých objektů a zařízení. 

<hr />

![](/images/virtualni-zavody/9.jpg)

<hr />

Samotná aplikace nemá moc co nabídnout. Je to trochu škoda, protože je to vlastně takový balast, který musíš mít v mobilu (Android i Apple) a který sice umí měřit vzdálenost a čas aktivity, ale rozhodně to není tréninkový deník ani lifestyle apka. Upřímně moc nerozumím tomu, proč není možné aplikaci synchronizovat třeba se Strava nebo aplikacemi výrobců chytrých hodinek a sporttesterů. Nemyslím, že by ČEZ měl ambice vyvíjet skutečnou tréninkovou aplikaci nebo sbírat vaše fitness údaje a tak je jedinou skutečnou hodnotou EPP aplikace právě její možnost směnit kilometry na dobro-koruny. A to by šlo i bez toho, že musíte aplikaci vždycky zapnout a nechat běžet v průběhu tréninku. V důsledku tak většina z nás bude mít puštěnou Strava nebo jinou tréninkovou aplikaci a k tomu ještě EPP. A to znamená, že před vyběhnutím a po doběhnutí budete zuřivě ťukat na mobil, abyste to všechno pozapínali a povypínali. Ale věřte mi, že EPP stojí za to a ten pocit, že jste svým tréninkem přispěli na dobrou věc je k nezaplacení. Najednou se budete cítit jako profíci, kteří jsou placení od kilometru. Jen teda ty peníze pak putují na konto vybraného projektu.
